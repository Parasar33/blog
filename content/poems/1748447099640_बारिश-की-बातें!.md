---
title: बारिश की बातें!
date: 2025-05-28T15:44:59.639Z
tags: Hindi, Original
language: hindi
---

पहले जब बारिश होती थी न, तो मैं दौड़कर छत पर चला जाता था। बूँदों को हाथों में पकड़ने की कोशिश करता, जैसे उनमें कुछ पकड़ने लायक हो। और होता भी था, कुछ था उन बूँदों में — ठंडक, सुकून, और एक अजीब सी बात, जो केवल दिल समझता था, शब्द नहीं।

पहले बारिश होती थी तो आँगन में मिट्टी की खुशबू आती थी। मैं गहरी साँस लेता था, सोचता था — काश ज़िन्दगी भी ऐसी ही हो, भीग जाए, साफ़ हो जाए, और सब कुछ नया लगने लगे।

अब भी बारिश होती है, पर मैं छत पर नहीं जाता, न ही खिड़की के पास रुकता हूँ। बस देखता हूँ — पानी गिर रहा है, और सोचता हूँ — क्यों कुछ महसूस नहीं होता?

न मिट्टी की वही खुशबू आती है, न वो पहली सी बात रहती है, लगता है बारिश भी जानती है, कि मैं बदल गया हूँ, इसलिए अब वह भी कुछ नहीं कहती।

मैं मौन हूँ, बारिश भी मौन है। कभी-कभी सोचता हूँ — क्या हम दोनों ही थक चुके हैं?

मुझे याद है, एक बार मैंने हथेली पर गिरी बूँद से पूछा था — "तू क्यों आई?" और मुझे लगा था उसने उत्तर दिया — "मैं तेरे लिए हूँ।"

आज फिर वही प्रश्न किया, पर कोई आवाज़ नहीं आई, सिर्फ़ एक ठंडी सी बूँद गिरी, और एक उदास सा पल हथेली में छुप गया।

अब बारिश भी उत्तर नहीं देती, और मैं भी ज़्यादा पूछता नहीं, बस दोनों एक-दूसरे से बूँद-बूँद गुजर जाते हैं, जैसे पल गुज़रते हैं, बिना जिए हुए।